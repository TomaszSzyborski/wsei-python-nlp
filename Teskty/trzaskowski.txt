Kandydat Platformy Obywatelskiej na prezydenta RP gościł dzisiaj w Kujawsko-Pomorskiem. Ze zwolennikami w Bydgoszczy spotkał się na skwerze pod pomnikiem Kazimierza Wielkiego.
Kandydat Platformy Obywatelskiej na prezydenta RP przyjechał do Bydgoszczy na zaproszenie prezydenta Rafała Bruskiego. Spotkanie wyborcze odbyło się na skwerze przed pomnikiem Kazimierza Wielkiego. Prezydent Bydgoszczy przypomniał, że środowiska opozycyjne od pięciu lat spotykają się na tym placu na protestach. - Od dzisiaj ten skwer, i niedługo, będzie skwerem nadziei, że to się skończy i to się zmieni, a ten który to dokona, stoi obok mnie - mówił Rafał Bruski, a jego słowom towarzyszyło skandowanie zgromadzonych: "Zwyciężymy!".
- To miejsce będzie nosiło nazwę placu Zwycięstwa! - odpowiedział na okrzyki uczestników prezydent Bruski i postanowienie uzasadnił: - Bo tutaj to zwycięstwo dla nas, bydgoszczan, się zaczyna!
Rafał Bruski wysoko ocenił kompetencje kandydata PO na prezydenta i zaświadczył, że Rafał Trzaskowski będzie godnym prezydentem dumnego narodu, który m.in. "nie będzie stać przy biurku prezydenta USA z długopisem i nie będzie dzwonił do Chin po to, żeby sprowadzić maseczki nienadające się do niczego". - To jest wspaniały człowiek, za którego jestem w stanie dać rękę, że będzie wspaniałym prezydentem - zaręczył prezydent Bydgoszczy.
Rafał Trzaskowski powiedział, że władza w Polsce podejmuje i tworzy tematy zastępcze. Doświadczył tego podczas telewizyjnej debaty, kiedy pytano go o religię w szkołach, uchodźców czy euro. Tymczasem Polska po pandemii potrzebuje debaty na tematy najważniejsze i pytania do rządu powinny dotyczyć tych spraw. - Pytamy o służbę zdrowia, o kwestię miejsc pracy, pytamy o naszą edukację, która jest dzisiaj niszczona przez rządzących. Tak, dzisiaj powinniśmy rozmawiać o katastrofie klimatycznej, o walce z ociepleniem klimatycznym - wskazywał na sprawy ważne Trzaskowski i dodał: - Żaden nie został poruszany na debacie. Tematów zastępczych mamy dość! Zgromadzeni w odpowiedzi skandowali: "Mamy dość!".
- Potrzebujemy nowej solidarności. Mamy prawo wiedzieć, jak rząd będzie walczył o każde miejsce pracy w Polsce - kontynuował przemówienie Trzaskowski, stwierdzając, że rząd wpadł w samozadowolenie i odwraca się od ważnych spraw.
- Na ulicach polskich miast, miasteczek i wsi narasta złość i gniew - mówił Trzaskowski i nawoływał, by ten gniew i złość przekuć w pozytywną siłę, która pomoże wygrać wybory.
Kandydat PO na prezydenta nawiązał do eksponowanego na wiecu hasła ekologów: "NET-zero 2050 to za późno" oraz "Ratuj klimat teraz", i wypominając rządowi import milionów ton węgla powiedział: - Rząd PiS-u mówi nam dzisiaj, że tak naprawdę nie ma problemu, bo jest jedynym rządem w Unii Europejskiej, który nie chce uznać celu neutralności klimatycznej do roku 2050. Rząd odwraca się od wszystkich problemów. Tego mamy dość! - powiedział i wezwał do ratowania klimatu.



W sobotę Rafał Trzaskowski odwiedził Poznań z okazji 30-lecia samorządu w Polsce. Kandydat Koalicji Obywatelskiej na prezydenta RP wystąpił na Placu Wolności, gdzie mówił o atakach na samorząd, dzieleniu Polaków przez PiS oraz o tym, kiedy był dumny z Lecha Kaczyńskiego.
– Dzisiaj w Polsce potrzebna jest zmiana, ale tę zmianę należy zacząć od siebie. Krok po kroku. Potrzebna nam jest nowa polityka, odbudowanie wspólnoty, więzi między Polakami. Zostawmy tych polityków, którzy się ciągle kłócą, którzy mają marne miny. A my zajmijmy się tym, co najważniejsze - rozmową. Są takie sytuacje nawet przy stole wigilijnym, że kłócimy się o politykę. Potrzebna nam jest ciężka praca i zastanowienie nad tym, co nas łączy – rozpoczął swoje przemówienie w Poznaniu Rafał Trzaskowski.

Wtedy potrafiliśmy się porozumieć i wspólnie zaangażować – mówił kandydat KO. Zaznaczył też, że bez silnego samorządu, jako podstawy demokracji, nie będzie silnego państwa.
Trzaskowski nawiązał także niespodziewanie do Lecha Kaczyńskiego. – Pamiętam, jaki byłem z niego dumny – mówił o zmarłym tragicznie prezydencie. – Pamiętam, jak w Tbilisi bronił gruzińskiej demokracji, byłem z niego dumny – podkreślał. Niespodziewanie nawiązał także do programu Rodzina 500+.
– Niektórzy z nas krytykowali 500+, ale ten program pozwolił się odnaleźć ludziom w tamtej rzeczywistości. To był dobry ruch. Niestety, nie towarzyszyło to wzmocnieniu państwa, co nasi konkurenci obiecywali. Nasza ojczyzna została osłabiona, co widać było podczas pandemii – punktował Trzaskowski. Przypomniał także o drenowaniu samorządu przez partię rządzącą.
– W ostatnich miesiącach samorząd został wzięty na celownik. Próbuje się obcinać nam budżet na cele i przedsięwzięcia konkurencji. Próbuje nam się zabrać dumę i niszczyć samorząd. Przyszedł czas, żeby powiedzieć temu dość – grzmiał z mównicy. – Przyszedł czas, żeby powiedzieć dość władzy, której nikt nie patrzy na ręce i która nas dzieli – dodał prezydent stolicy.
Nie będę prezydentem "totalnej opozycji"
Rafał Trzaskowski w Poznaniu dużo uwagi poświęcił w swoim przemówieniu wspólnocie i solidarności. Wspomniał, że religii uczył go franciszkanin, który mówił mu, że "cokolwiek będzie robił, ma stać na straży słabszych". – To jest nasze wyzwanie. Nie wolno się bać swoich opinii, ale trzeba rozmawiać. Obiecuję wam, że prezydent będzie niezależny, jeśli wygramy – obiecywał polityk KO.
Zaznaczył także, że prezydent RP powinien być partnerem rządzących, a nie ich instrumentem. – Monopol władzy służy tylko władzy – zwracał uwagę Trzaskowski. – Nie będę prezydentem totalnej opozycji. Prezydent musi współpracować z rządem, który chce silnego kraju. Jeżeli rząd zacznie negocjować pieniądze z Unii, to prezydent musi rząd w tym wspierać. Ale prezydent nie może pozwolić na niszczenie wspólnoty, państwa czy bogacenie się kosztem biednych – grzmiał Trzaskowski.
Na koniec obiecał zgromadzonym, że zrobi wszystko, co w jego mocy, żeby dotrzymać swoich obietnic i wywalczyć urząd prezydenta.

Wsparcie dla programu in vitro, darmowe żłobki i przedszkola, Centrum Lokalnego Rozwoju w każdym mieście, a także nowoczesna, europejska edukacja i walka z globalnym ociepleniem – to postulaty, o których mówił we Wrocławiu Rafał Trzaskowski. Kandydat na prezydenta RP zapowiedział, że chce odbudować Polskę, a inspiracją i symbolem jest dla niego wspólna odbudowa Wrocławia. Polityk odniósł się też do sprawy Igora Stachowiaka.
Na początek spotkania Rafała Trzaskowskiego z wrocławskimi wyborcami, prezydent miasta Jacek Sutryk poprosił zgromadzonych w Rynku wrocławian o wspólne odśpiewanie „Mazurka Dąbrowskiego”. – Rafale, Wrocław jest z tobą. Niech żyje Polska, niech żyje Wrocław, niech żyje prezydent Rafał Trzaskowski – powiedział Sutryk.   
– Gdziekolwiek jestem, stoi obok mnie prezydent, burmistrz albo wójt. To wsparcie, ta tarcza czyni mnie silniejszym. Bardzo ci Jacku dziękuję. Bardzo się cieszę, że jestem tu z wami. Wrocław to dla mnie symbol i inspiracja. Potrafiliście odbudować to miasto razem, od podstaw, niezależnie od tego, skąd tu przyjechaliście. My też odbudujemy Polskę po epidemii i złej władzy, podobnie jak we Wrocławiu dodając coś od siebie – mówił podczas przemówienia w Rynku Trzaskowski.
Kandydat Koalicji Obywatelskiej na prezydenta RP skierował kilka pytań do rządzących Polską polityków i Andrzeja Dudy.
– Prawo i Sprawiedliwość ciągle mówi, że najważniejszy jest los polskich rodzin. Co PiS i prezydent zrobili dla ludzi, którzy są w potrzebie? W ostatnich dniach słyszymy słowa, które mają nas dzielić. Nie pozwolimy na to – podkreśla polityk.
Trzaskowski zapytał, dlaczego rządzący wycofali się z programu in vitro i co zrobili dla tych, którzy są samotni bądź stracili dzieci, a także dla rodziców dzieci z niepełnosprawnościami. – Samorządowcy tacy jak ja i Jacek Sutryk zostali nauczeni, że samorządowiec musi stać przy wszystkich, którzy są słabsi. Tak samo powinno być z prezydentem Polski – uważa polityk. – Gdzie pan był, kiedy we Wrocławiu rodził się Strajk Kobiet, a potem w Polsce odbywały się protesty? Gdzie pan był, kiedy próbowano odebrać prawa kobietom, a tak naprawdę nam wszystkim? – pytał Andrzeja Dudę.
Kandydat na prezydenta mówił, że największą szansą dla dzieci jest nowoczesna, europejska edukacja, która uczy stawiać trudne pytania, a także obywatelskiego zaangażowania i szacunku dla konstytucji. – Dlaczego niszczycie polską edukację? Czy jest coś ważniejszego dla nas i naszych dzieci niż nowoczesna edukacja i dobrzy nauczyciele? – pyta Trzaskowski.  
– Co pan zrobił dla wszystkich dzieci, które były zaszczuwane i padały ofiarą nienawiści? Marian Turski mówił podczas obchodów 75-lecia wyzwolenia obozu: „Nie bądźcie obojętni, gdy ktoś jest stygmatyzowany”. Nie wolno być obojętnym – zwłaszcza prezydentowi Rzeczpospolitej – powiedział Trzaskowski. I zapytał Andrzeja Dudę, co ten zrobił dla rodziny Stachowiaków, kiedy ta potrzebowała pomocy.
Polityk zwrócił uwagę na to, że ze względu na epidemię prawie milion osób straciło w Polsce pracę. – Dlaczego nie stoi pan przy wszystkich, których rząd zostawił samych sobie? Co zrobił pan dla tych, którzy żyją z turystyki, chociażby z uzdrowisk na Dolnym Śląsku? Przecież tak wiele pan obiecał – dodaje.
– Andrzej Duda mówi: „Jeżeli mnie wybierzecie, nie zmieni się nic”. Problem polega na tym, że chcemy zmiany, bo ta zmiana jest dziś potrzeba. Mamy dosyć polityków, którzy zajmują się tylko sobą. Mamy dosyć kłótni i manipulacji. Mamy dość słabego prezydenta. Potrzebny jest dziś silny prezydent i nowy start – podkreśla Trzaskowski.
Kandydat zadeklarował, że chce by w każdym polskim mieście powstało Centrum Lokalnego Rozwoju. Zapowiedział też, że będzie walczył z ociepleniem klimatycznym i o czystsze powietrze. Zadeklarował  także, że jeśli wygra wybory, żłobki i przedszkola będą darmowe. – Udało się to w Warszawie, musi się udać też w pozostałych miastach. Kobiety i mężczyźni muszą mieć zaś równe prawa, ubiegając się o pracę – uważa polityk.
– Władza opowiada nam o wspólnocie wyimaginowanej. Unia Europejska myśli o nas bardziej niż obecnie rządząca w Polsce władza. Nie damy sobie tego odebrać, a pieniądze z UE muszą być wydawane przez polskie rodziny i polskich samorządowców – powiedział Trzaskowski.
– Wierzę w Polskę równych szans i wolną od kłamstwa, która uczy szacunku dla innych, w której nie ma lepszych i gorszych, równych i równiejszych, gdzie silniejsi pomagają słabszym i gdzie otwarta dłoń wygrywa z zaciśniętą pięścią. Wierzę w Polskę, która szuka przyjaciół, a nie wrogów, gdzie po prostu rządzą przyzwoici ludzie. Mówię to tu, we Wrocławiu, gdzie powiewają flagi biało-czerwone i europejskie –  wierzę w Polskę w Unii Europejskiej, która szuka partnerów, a nie tylko wrogów – mówi kandydat.
Polityk podkreślił, że będzie to bardzo krótka kampania wyborcza. – 28 czerwca potrzebujemy obywatelskiego zrywu, bo tego typu wybory zdarzają się raz na pokolenie, dlatego musimy być gotowi na to wyzwanie. 28 czerwca będzie odpowiedzią na pytanie, czy akceptujemy zło i czy jesteśmy w stanie mu się przeciwstawić. Musi nas być 10 milionów i oto chciałbym was poprosić – zaapelował.
– Najważniejsze, żebyśmy nie mówili „ja”, tylko „my”, bo wygramy tylko, jeśli będziemy razem. Najwyższy czas sprzeciwić się kłamstwu i propagandzie, walcząc o uczciwość, równość i sprawiedliwość. Musimy przywrócić tym słowom właściwe znaczenie. Zbudujemy Polskę uczciwą i wolną od podziałów. Zaczniemy wielką falę zmian. Czas zmienić Polskę. Zrobimy to razem – zapowiada Trzaskowski.  
Rafał Trzaskowski we Wrocławiu: „Odbudujemy Polskę po epidemii i złej władzy. Wrocław to dla nas symbol i inspiracja”

